---
layout: default
---
## שאלות נפוצות

### מה קורה בפגישה הראשונה? 
מטרת הפגישה הראשונה היא בעיקר היכרות ראשונית __ובדיקת התאמה__. במפגש הראשון מספר.ת המטופל.ת על עצמם ומה הביא אותם לטיפול. זה שלב חשוב בו בודקים שני הצדדים את הכימיה ביניהם. בפגישה הראשונה בוחנים אם יש חיבור ראשוני טוב, ואם נעים ובטוח. במידה ומרגישים חוסר נוחות, המלצתי היא לא להמשיך. אם יש ספק או שאלה בעניין, אני מאמינה שנכון לפתוח זאת במפגש. יש חשיבות בחיבור הראשוני מכיוון שחיבור טוב ובטוח מאפשר המשך טיפול מטיב ומצמיח.

### כמה זמן לוקח טיפול פסיכולוגי?
משך הטיפול תלוי בעומק הבעיה ובמה שהמטופל.ת מעוניינ.ת לעבוד עליו. ישנם משברים נקודתיים כמו פרידה, שינוי הסתגלותי, או שינוי קריירה שיכולים לקבל מענה ממוקד. אולם, ישנם מצבים יותר מורכבים כמו דיכאון, חרדה, או דימוי עצמי נמוך, שם נדרש זמן כדי לעשות עבודה עמוקה ושורשית. אני מאוד מבינה את הרצון של מטופלים לעבור תהליך מהיר ויעיל, ולעיתים בעבודה קצרה ניתן להגיע לתוצאות, אך זה לא תמיד המצב. לכן חשוב לתאם ציפיות בתחילת התהליך.

### איך אני יודע.ת שהטיפול מתאים לי?
כשמגיעים לטיפול בפעם הראשונה חשוב שנשאל את עצמנו שלוש שאלות:
1. האם המטפל.ת מולי יכולים לעזור לי עם הבעיה או הקושי שאני חווה?
1. האם דרכי העבודה שהם מציעים מדברים אליי?
1. האם יש לי חיבור וכימיה למטפל.ת? האם אני מרגיש.ה בנוח לדבר מולם ואם המרחב מרגיש בטוח?

השאלות הללו מנחות אותנו להבין אם מה שמוצע לנו יאפשר קשר בין-אישי טוב עם המטפל.ת שלנו. אני מאמינה שכוחו של הטיפול טמון בקשר שנוצר בין המטפל למטופל. קשר אמפתי של הקשבה מעמיקה וקבלה מאפשר חשיבה והבנה משותפות, ואלו מובילים לשינוי וצמיחה. 


